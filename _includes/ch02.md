
> Κάνοντας σωστά τη σωστή σχεδίαση. Bill Buxton

## Βελτιώνοντας τις ανθρώπινες δυνατότητες

Αν και μας ενδιαφέρει η κατασκευή συστημάτων διάδρασης, εδώ θα
εστιάσουμε περισσότερο στη σχεδίαση της διάδρασης μεταξύ ανθρώπου και
συσκευής, γιατί η διάδραση εξαρτάται εξίσου από την αντίληψη που έχει ο
άνθρωπος για τη συσκευή αλλά και από τη λειτουργία της αντίστοιχης
συσκευής. Υπάρχει η αντίληψη ότι η λεπτομερής σχεδίαση της διάδρασης
πριν από την υλοποίηση των αντίστοιχων λειτουργιών του συστήματος μπορεί
να προσφέρει αποτελεσματικότερη διάδραση και επιπλέον μειωμένο κόστος
και χρόνο ανάπτυξης. Πράγματι, η επαναληπτική σχεδίαση, η κατασκευή και
η αξιολόγηση πρωτοτύπων επιτρέπει την οικονομική και τη γρήγορη απόρριψη
ιδεών που δεν είναι αποτελεσματικές. Μια συμπληρωματική θεώρηση
τοποθετεί την κατασκευή ενός ελάχιστου εφικτού προϊόντος στο κέντρο της
σχεδίασης, το οποίο χρησιμοποιείται από την ομάδα ανάπτυξης για να
φτιαχτούν νέα συστήματα με την τεχνική της αναδρομής. Σε αυτήν την
περίπτωση, το πρωτότυπο χρησιμοποιείται ενεργά και σταδιακά
μετασχηματίζεται μαζί με την ομάδα ανάπτυξης. Η ανάπτυξη αυτής της
δεξιότητας, της κατασκευής της διάδρασης, αν και φαίνεται κοινή λογική
δεν είναι καθόλου εύκολη στην πράξη. Μαθαίνεται μόνο με την εμπειρία,
όπως για παράδειγμα μαθαίνει κάποιος να γράφει ή να ζωγραφίζει καλύτερα.
Μαζί με την υλοποίηση, η κατανόηση των αναγκών του χρήστη και η
τεκμηρίωση ενός αξιακού συστήματος για την κατασκευή και την αξιολόγηση
της διάδρασης είναι οι βασικοί πυλώνες που θα μελετήσουμε στις επόμενες
ενότητες.

<figure id="fig:apple-lisa">

<figcaption>Figure 1: Το σύστημα Apple Lisa κατασκευάστηκε με στόχο την
αγορά γραφείου και ήταν το πρώτο σύστημα της εταιρίας με γραφικό
περιβάλλον εργασίας. Αν και απέτυχε εμπορικά, οι τεχνολογίες διάδρασης
ενσωματώθηκαν στον Apple Macintosh.</figcaption>
</figure>

<figure id="fig:apple-macintosh">

<figcaption>Figure 2: Η πρώτη εμπορική επιτυχία για τη γραφική επιφάνεια
εργασίας ήρθε με τον υπολογιστή Apple Macintosh, ο οποίος θεωρείται
εγγονός του Xerox Star, γιος του Apple Lisa και ο βασικός πρόγονος για
όλες τις σύγχρονες γραφικές επιφάνειες εργασίας, όπως τα Microsoft
Windows 95. O Macintosh κατάφερε να συνθέσει και να βελτιώσει πολλές
πτυχές της διεπαφής με τον χρήστη και να τις προσφέρει σε μια μορφή και
με μια λειτουργία που αποτελούν σημεία αναφοράς για τις επόμενες
δεκαετίες.</figcaption>
</figure>

Για αρκετές δεκαετίες, η βασική αξία στην κατασκευή της διάδρασης είναι
η ευχρηστία ενός συστήματος, η οποία συνήθως ορίζεται ως η ευκολία
χρήσης του συστήματος από κάποιον χρήση με την ελάχιστη δυνατή
εκπαίδευση. Αν και αυτός ο στόχος έχει οδηγήσει στη δημιουργία πολύ
εύχρηστων συστημάτων διάδρασης, τα οποία είναι προσβάσιμα ακόμη και από
νήπια, έχει και κάποια σημαντικά μειονεκτήματα. Το σημαντικότερο
πρόβλημα είναι πως θεωρεί τον ανθρώπινο παράγοντα ως μια στατική
οντότητα, η οποία δεν αλλάζει και δεν βελτιώνεται, κάτι που μετατρέπεται
σε αυτοεκπληρούμενη προφητεία κατά την διάθεση των αντίστοιχων εύχρηστων
συστημάτων. Πράγματι, οι χρήστες αυτών των συστημάτων δεν χρειάζεται να
γνωρίζουν πολλά και τελικά γνωρίζουν όλο και λιγότερα, ενώ, ταυτόχρονα,
ακονίζουν όλο και λιγότερο τις δεξιότητες τους. Επιπλέον, η προσήλωση
στην ευχρηστία έχει οδηγήσει στην κατασκευή νέων συστημάτων διάδρασης
που μοιάζουν μόνο με τα προηγούμενα τους, γεγονός που έχει καθυστερήσει
την αναζήτηση εναλλακτικών προς άλλες κατευθύνσεις. [^1] [^2]

Ίσως έχετε συναντήσει ξανά τον όρο της ανθρωποκεντρικής σχεδίασης της
διάδρασης ανθρώπου και υπολογιστή με έμφαση στη μοντελοποίηση του χρήστη
και με σκοπό την αυτοματοποίηση των διεργασιών του. Σε αυτό το βιβλίο η
έμφαση δεν δίνεται στη μοντελοποίηση των δεξιοτήτων και της συμπεριφοράς
του χρήστη, ούτε στην αυτοματοποίηση των δραστηριοτήτων του (έμμεση
διάδραση). Η έμφαση της ανθρωποκεντρικής σχεδίασης δίνεται στη σχεδίαση
και στην υλοποίηση της διάδρασης με συσκευές χρήστη για τις περιπτώσεις
όπου απαιτείται η ενεργή συμβολή του χρήστη (άμεση διάδραση). Για να
μπορέσουμε να κατανοήσουμε τη διάδραση ανθρώπου και υπολογιστή, θα
πρέπει να καταλάβουμε πρώτα τις ιδιότητες του ανθρώπου καθώς και εκείνες
του υπολογιστή. Η κατασκευή ενός διαδραστικού συστήματος υπολογισμού
βασίζεται σε προδιαγραφές που εκφράζουν τις ανάγκες που αυτό θα
εξυπηρετεί. [^3] Αυτές οι ανάγκες, με τη σειρά τους, καταγράφονται σε
σχέση με τις δεξιότητες του ανθρώπου, του υπολογιστή, καθώς και σε σχέση
με τις ιδιότητες της μεταξύ τους διάδρασης. [^4]

Η κατασκευή της διάδρασης δεν είναι μόνο η σχεδίαση της εμφάνισης και
των λειτουργιών μιας συσκευής ή ενός συστήματος συσκευών και υπηρεσιών,
αλλά κάτι συνολικότερο, το οποίο λαμβάνει υπόψη του τον τρόπο που οι
άνθρωποι σκέφτονται και επιτελούν τις εργασίες τους. Επίσης, οι συσκευές
που χρησιμοποιούν οι άνθρωποι είναι κάτι περισσότερο από τα συστήματα
εισόδου και εξόδου, οπότε η σχεδίαση πρέπει να εξετάσει ένα ολόκληρο
οικοσύστημα, το οποίο αποτελείται από τεκμηρίωση, υποστήριξη, εκπαίδευση
και διαδικασίες. [^5] [^6]

Επομένως, υπάρχουν περιπτώσεις στις οποίες η μελέτη της συνολικής
υπάρχουσας κατάστασης μπορεί να δείξει ότι δεν απαιτείται κάποιο νέο
τεχνολογικό σύστημα, αλλά απλώς μια αναδιάταξη, ή μια βελτίωση των
επιμέρους τμημάτων αυτού του οικοσυστήματος. Για αυτόν τον λόγο,
κρίνεται σκόπιμο να θεωρήσουμε ότι δεν κατασκευάζουμε απλά τη διάδραση
με μια συσκευή ή με ένα σύστημα, αλλά κάτι ευρύτερο. Κατασκευάζουμε μια
παρέμβαση στον τρόπο που ένας ή περισσότεροι άνθρωποι εκτελούν
διαδικασίες είτε αυτές είναι εργασιακές είτε είναι ψυχαγωγικές. Σε αυτό
το πλαίσιο, η ερώτηση που θα μας απασχολήσει στο παρόν κεφάλαιο είναι
*τι είναι η κατασκευή της διάδρασης ως διαδικασία;*

<figure id="fig:nls-radar-keypad">

<figcaption>Figure 3: Το σύστημα NLS που παρουσιάστηκε τελικά είχε
ποντίκι με τρία κουμπιά, ακόρντα πέντε πλήκτρων και ορθογώνια οθόνη.
Μερικά χρόνια νωρίτερα η ερευνητική ομάδα ξεκίνησε με το διαθέσιμο υλικό
εκείνης της εποχής, που ήταν η στρογγυλή οθόνη του ραντάρ και ένα
χειροποίητο ποντίκι με ένα πλήκτρο, έτσι ώστε να κατασκευάσει μια πρώτη
έκδοση για το λογισμικό διάδρασης και να διαπιστώσει στην πράξη ποιες
αλλαγές απαιτούνται για την επόμενη έκδοση των συσκευών διάδρασης σε μια
επαναλληπτική διαδικασία σχεδίασης.</figcaption>
</figure>

<figure id="fig:nls-input">

<figcaption>Figure 4: Η εφεύρεση και η τελική επιλογή της συσκευής
εισόδου ποντίκι για το σύστημα NLS δεν ήταν τυχαία, αλλά βασιζόταν σε
μια συγκριτική αξιολόγηση εναλλακτικών συσκευών εισόδου. Για τον σκοπό
αυτό, δοκίμασαν τις επιδόσεις των χρηστών με πολλές διαφορετικές
συσκευές εισόδου, όπως ήταν η πένα, ο τροχός κύλισης, ο κατευθυντικός
μοχλός, καθώς και διεπαφές για τα πόδια και το κεφάλι, αλλά το ποντίκι
ήταν καλύτερο σε ακρίβεια και ταχύτητα.</figcaption>
</figure>

Τα τρία βασικά στάδια της ανθρωποκεντρικής σχεδίασης (κατανόηση των
αναγκών του χρήστη, εναλλακτικά σχέδια και κατασκευή πρωτοτύπου,
αξιολόγηση πρωτοτύπων με χρήστες) εκτελούνται κυκλικά και άρα η
επανάληψη βρίσκεται στον πυρήνα της ανθρωποκεντρικής σχεδίασης της
διάδρασης.

Η ανθρωποκεντρική σχεδίαση της διάδρασης ανθρώπου και υπολογιστή δεν
είναι κάτι νέο. Αν μάλιστα θεωρήσουμε και τις δράσεις που έχουν συμβεί
έξω από την επιστημονική κοινότητα, μπορούμε να δούμε ότι είναι τόσο
παλιά όσο η προσπάθεια κάποιων κατασκευαστών να φτιάξουν μηχανές και
εργαλεία που βασίζονται στις δυνατότητες και τις δεξιότητες του
ανθρώπου. Ίσως, το πιο ενδιαφέρον παράδειγμα από το μακρινό παρελθόν να
είναι το σφυρί, ένα ξύλο δεμένο σε μια πέτρα, το οποίο βελτίωσε πάρα
πολύ την ευχρηστία της πέτρας, την οποία μέχρι τότε έπρεπε οι άνθρωποι
να τη χρησιμοποιήσουν κρατώντας την. Αντίστοιχα, μπορούμε να θεωρήσουμε
ότι και η διαδικασία της ανθρωποκεντρικής σχεδίασης δεν είναι κάτι
καινούργιο, αφού η δοκιμή και το σφάλμα είναι μια σχεδόν διαισθητική
δραστηριότητα, η οποία συμβαίνει σε κάθε διαδικασία αλληλεπίδρασης με το
περιβάλλον μας. Η διαφορά είναι ότι η περιοχή της διάδρασης ανθρώπου και
υπολογιστή έχει καταγράψει μια περισσότερο συστηματική μεθοδολογία για
την παραπάνω διαδικασία, η οποία μέχρι τότε συνέβαινε πιο πολύ ως
αυτοσχεδιασμός, και όχι συστηματικά.

Στο πρόσφατο παρελθόν, η αρχή της ανθρωποκεντρικής σχεδίασης εντοπίζεται
στην περιοχή της Εργονομίας, η οποία μελετά τις σωματικές δυνατότητες
του ανθρώπου για κίνηση. Στην περίπτωση της εργονομίας, η
ανθρωποκεντρική σχεδίαση έχει σημαντικό σύμμαχο τη σχετικά καλώς
ορισμένη διακύμανση των μετρικών που περιγράφουν το ανθρώπινο σώμα και
τις κινήσεις του. Στην πορεία, ήρθε να προστεθεί και η περιοχή της
γνωστικής επιστήμης, η οποία δίνει έμφαση στις γνωστικές δυνατότητες του
ανθρώπου για την αντίληψη και την επεξεργασία της πληροφορίας. Στην
περίπτωση της γνωστικής επιστήμης, αν και γίνονται επαναληπτικά
πειράματα επιβεβαίωσης, είναι σίγουρα πιο δύσκολο να θεμελιωθεί μια
θεωρία με βεβαιότητα, αφού αντιλαμβανόμαστε τις λειτουργίες της σκέψης
έμμεσα και όχι άμεσα. Στους παραπάνω βασικούς πυλώνες (γνωστική επιστήμη
και εργονομία), ήρθε να προστεθεί προσφάτως η συναισθηματική και η
αισθητική διάσταση της σχεδίασης για τον άνθρωπο, η οποία έχει τις ρίζες
της στις περιοχές της γραφιστικής και των εφαρμοσμένων τεχνών. Επίσης, η
καλύτερη κατανόηση της διάδρασης του χρήστη με συσκευές επεκτείνεται και
στην ανθρώπινη ψυχολογία, αφού στην πράξη είναι αδύνατο να διαχωρίσουμε
τη λογική από το συναίσθημα. Φαίνεται ότι οι χρήστες θεωρούμε μια όμορφη
διάδραση πιο εύχρηστη, αν και μετρώντας την εν λόγω ευχρηστία με
αντικειμενικά κριτήρια, όπως είναι χρόνος ολοκλήρωσης μιας λειτουργίας,
μπορεί να αποδειχθεί πως δεν είναι.

Ο στόχος της ανθρωποκεντρικής σχεδίασης δεν είναι απλά η βελτιστοποίηση
μιας σχεδίασης, αλλά, πρωτίστως, η εύρεση των ιδιοτήτων της. Αρχικά, οι
περισσότερες μελέτες έδιναν έμφαση στην ακρίβεια της χρήσης ποσοτικών
μεθόδων έρευνας και αξιολόγησης (π.χ. τη χρονομέτρηση της ολοκλήρωσης
μιας λειτουργίας) με στόχο τη βελτιστοποίηση μιας μεμονωμένης
λειτουργίας ή ολόκληρης της σχεδίασης. Τη δεκαετία του 1990, οι δοκιμές
ευχρηστίας και οι ποσοτικές μέθοδοι ήταν πολύ δημοφιλείς και είχαν στόχο
να βελτιστοποιήσουν τον τρόπο που λειτουργούσαν οι προδιαγραφές
σχεδίασης. Σε πολλές περιπτώσεις, οι κατασκευαστές, αν και όντως
βελτίωναν μια σχεδίαση, δεν δούλευαν πάνω σε εκείνη που θα γινόταν
αποδεκτή από τους χρήστες. Τη δεκαετία του 2000, οι κατασκευαστές της
διάδρασης άρχισαν σταδιακά να διερευνούν με ποιoν τρόπο θα σχεδιάσουν
προϊόντα με μεγαλύτερη αποδοχή από το κοινό τους και έτσι άρχισαν να
πειραματίζονται με ποιοτικές μεθόδους έρευνας, κάνοντάς τες πιο
δημοφιλείς και πιο αποδεκτές από την επιχειρηματική κοινότητα. Στην
πράξη, για την κατασκευή της διάδρασης χρησιμοποιούνται διερευνητικές
τεχνικές με πρωτότυπα χαμηλής πιστότητας κατά το πρώτο στάδιο της
κατανόησης των αναγκών και, σταδιακά, με την κατασκευή του πρωτοτύπου
υψηλής πιστότητας εφαρμόζονται περισσότερο ποσοτικές μέθοδοι, κατά τη
φάση της αξιολόγησης με χρήστες.

Ανάμεσα στις πιο δημοφιλείς τεχνικές κατανόησης του χρήστη μπορούμε να
ξεχωρίσουμε την εθνογραφία, η οποία ξεκίνησε από τις μελέτες των
ανθρωπολόγων και προσαρμόστηκε στη σχεδίαση της διάδρασης. Εν συντομία,
όπως οι ανθρωπολόγοι ενσωματώνουν τους εαυτούς τους στην καθημερινότητα
πολύ διαφορετικών πολιτισμών, έτσι και οι σχεδιαστές των νέων διάχυτων
ΗΥ, θα πρέπει, είτε οι ίδιοι, είτε μέσω άλλων ειδικευμένων για αυτόν τον
σκοπό ερευνητών, να μπουν στη ρευστή καθημερινότητα των ανθρώπων για
τους οποίους καλούνται να σχεδιάσουν νέα συστήματα διάδρασης, τα οποία
μπορεί απλά να διευκολύνουν, να επαυξάνουν, ακόμη και να αλλάζουν ριζικά
τον τρόπο με τον οποίο ένας χρήστης ή, ακόμη δυσκολότερα μια ομάδα
ανθρώπων σκέφτονται, αποφασίζουν και δρουν σε έναν κόσμο που γίνεται
αντιληπτός αλλά και επηρεάζεται από διάχυτους υπολογιστές. Αν και η
εθνογραφική μέθοδος είναι μια δημοφιλής επιλογή στη σχεδίαση νέων
συστημάτων, μοιράζεται αρκετές τεχνικές (π.χ. την παρατήρηση) με άλλες
μεθόδους, οπότε η βέλτιστη κατανόηση και η χρήση της προϋποθέτει και τη
γνώση των συμπληρωματικών και, πολλές φορές, επικαλυπτόμενων μεθόδων και
τεχνικών (π.χ. συνεντεύξεις, ομάδες εστίασης, πολιτισμική διερεύνηση,
κτλ.).

Η πολιτισμική διερεύνηση είναι μία από τις πιο απλές και δημοφιλείς
τεχνικές για την καταγραφή της συμπεριφοράς που έχουν οι χρήστες και την
έμμεση αποκάλυψη των αναγκών τους. Η πολιτισμική διερεύνηση βασίζεται
στην αποστολή ενός φακέλου με αντικείμενα καθημερινής χρήσης, τα οποία
έχουν απλές οδηγίες για τους χρήστες. Για παράδειγμα, ένας φάκελος
πολιτισμικής διερεύνησης στα τέλη της δεκαετίας του 1990 συνήθως
περιείχε μια φωτογραφική μηχανή μίας χρήσης, καθώς και την παρότρυνση να
βγάλουν φωτογραφία κάποιο αγαπημένο αντικείμενο ή κάποια αγαπημένη
δραστηριότητα. Εκτός από τη φωτογραφική μηχανή, ένα ακόμη δημοφιλές
αντικείμενο είναι το ημερολόγιο, το οποίο ο χρήστης συμπληρώνει
καταγράφοντας τις δραστηριότητές του, όπως εκπομπές στην τηλεόραση και
συναντήσεις με φίλους. Στο τέλος της χρονικής περιόδου, ο φάκελος της
πολιτισμικής διερεύνησης αποστέλλεται στους ερευνητές, οι οποίοι
χρησιμοποιούν τα περιεχόμενα του φακέλου (φωτογραφίες, αυτοκόλλητα
post-it κτλ.) στον χώρο σχεδίασης, ώστε να μπουν καλύτερα στον κόσμο του
χρήστη. Αν και τα περιεχόμενα του συμπληρωμένου φακέλου πολιτισμικής
διερεύνησης δεν δείχνουν μονοσήμαντα τις προδιαγραφές, το νόημα
βρίσκεται περισσότερο στην καλύτερη εμβύθιση της ομάδας σχεδίασης στον
κόσμο του χρήστη, έτσι ώστε τελικά οι προδιαγραφές που θα καθοριστούν να
είναι συμβατές με το αντίστοιχο πλαίσιο χρήσης του προϊόντος.

Εκτός από την τεχνική της πολιτισμικής διερεύνησης που είδαμε παραπάνω,
άλλη μια τεχνική που είναι απλή, αποτελεσματική και δημοφιλής για την
κατανόηση των ανθρώπινων αναγκών είναι ο καθορισμός αντιπροσωπευτικών
χρηστών. Η τεχνική αυτή βασίζεται στην περιγραφή των ιδιοτήτων ενός
χρήστη, όπως είναι τα δημογραφικά στοιχεία του, οι προτιμήσεις του, και
οι συνήθειές του. Οι αντιπροσωπευτικοί χρήστες οι οποίοι παρουσιάζονται
στις περσόνες μπορεί να είναι υπαρκτά πρόσωπα, αλλά μπορεί να είναι και
φανταστικά πρόσωπα, τα οποία, ομοίως, ανταποκρίνονται σε κάποιες
κατηγορίες χρήστη της εφαρμογής που αναπτύσσουμε. Οι περσόνες αυτές
κατασκευάζονται σε συνεργασία με τους τελικούς χρήστες της εφαρμογής και
με δεδομένα που μαζεύονται από ερωτηματολόγια και συνεντεύξεις. Οι
περσόνες χρησιμοποιούνται από την ομάδα ανάπτυξης σε συνδυασμό με την
τεχνική του αφηγηματικού σεναρίου, το οποίο θα δούμε στην επόμενη
ενότητα της κατασκευής πρωτοτύπου χαμηλής πιστότητας. Για την ακρίβεια,
οι περσόνες είναι, συνήθως, οι πρωταγωνιστές ή κάποιοι σημαντικοί ρόλοι
στα σενάρια που περιγράφουν τη διάδραση ανάμεσα στους χρήστες και στους
υπολογιστές.

Πέρα από τις παραπάνω συστηματικές προσεγγίσεις για την κατανόηση των
αναγκών του χρήστη, υπάρχουν και περισσότερο δημιουργικές απόψεις, οι
οποίες βασίζονται στον αυτοσχεδιασμό και στην έμπνευση. Για παράδειγμα,
για αρκετές από τις συσκευές διάδρασης της Apple δεν έχει γίνει
συστηματική έρευνα των αναγκών του χρήστη, αλλά έχει χρησιμοποιηθεί η
έμπνευση, η διαίσθηση και η δημιουργικότητα της ομάδας σχεδίασης και της
διοίκησης. Τόσο ο σχεδιασμός του iPod όσο και ο σχεδιασμός του iPhone
έχουν στοιχεία διάδρασης που μέχρι τότε δεν είχαν εμφανιστεί σε κάποιο
άλλο εμπορικό προϊόν, αλλά μπήκαν σε αυτά τα προϊόντα, γιατί ο
κατασκευαστής πίστευε ότι αυτό είναι που έχουν ανάγκη οι χρήστες. Είναι
φανερό ότι μια τέτοια προσέγγιση έχει πολύ μεγάλο ρίσκο αποτυχίας, ενώ
απαιτεί και μεγάλα αποθέματα αυτοπεποίθησης, αλλά αν πετύχει, τότε το
αποτέλεσμα είναι ο νικητής να βρίσκεται πολύ μπροστά από τους
ανταγωνιστές, οι οποίοι είναι αναγκασμένοι να επαναπροσδιορίσουν τις
κατηγορίες προϊόντων που προσφέρουν, αφού οι ανάγκες των χρηστών δεν θα
είναι πλέον ίδιες. Είναι χαρακτηριστικό ότι ο αρχικός σχεδιαστής
γραφικών στην εταιρεία Google ανέφερε ότι ένας από τους λόγους της
παραίτησής του ήταν ότι η κυρίαρχη κουλτούρα τεχνοκρατικής αντίληψης της
εταιρείας είχε φτάσει στο σημείο να κάνουν δοκιμές για το αν το πάχος
μιας γραμμής θα έπρεπε να είναι δύο ή τέσσερα εικονοστοιχεία. Επομένως,
εκτός από τη μελέτη των χρηστών, μια ακόμη τεχνική κατανόησης των
αναγκών είναι η διαίσθηση ενός έμπειρου και ταλαντούχου σχεδιαστή, ο
οποίος αντλεί την έμπνευση του από μια ασυνείδητη σύνθεση γνώσεων.

## Ελάχιστο εφικτό προϊόν

<figure id="fig:engelbart-mouse">

<figcaption>Figure 5: Το αρχικό πρωτότυπο για το ποντίκι είναι ακριβώς
το ίδιο μορφολογικά με τις αντίστοιχες συσκευές που παράγονται με μεγάλη
επιτυχία πενήντα χρόνια μετά, αν και, φυσικά, έχουν βελτιωθεί πολλές
επιμέρους λειτουργικές ιδιότητές του. Οι δύο τροχοί κύλισης δεν
επιτρέπουν τη διαγώνια κίνηση, αλλά αυτό δεν είναι μεγάλο πρόβλημα, αφού
η χρήση του εστιάζεται, κυρίως, στην επεξεργασία κειμένου. Η συσκευή
αυτή είναι μια σημαντική καινοτομία γιατί διαφέρει σημαντικά από
παρόμοιες συσκευές και γιατί επέτρεψε τη διεξαγωγή πειραμάτων, τα οποία
απέδειξαν την υπεροχή του έναντι των εναλλακτικών συσκευών
εισόδου.</figcaption>
</figure>

<figure id="fig:nls-mouse">

<figcaption>Figure 6: Οι χειριστές του NLS, μετά από μερικές ώρες
εκπαίδευσης, μπορούν να χρησιμοποιήσουν το πληκτρολόγιο ακόρντων σε
συνδυασμό με το ποντίκι τριών πλήκτρων για να κάνουν επεξεργασία
κειμένου και πληκτρολόγηση νέων λέξεων, χωρίς να μετακινήσουν τα χέρια
τους στο κεντρικό πληκτρολόγιο. Με αυτόν τον τρόπο, εκτός από την
ταχύτητα εκτέλεσης της διεργασίας, μειώνεται και η επιβάρυνση των χεριών
που είναι σημαντική για όποιον χρησιμοποιεί τέτοια συστήματα μερικές
ώρες κάθε μέρα.</figcaption>
</figure>

Η ασαφής φύση της διάδρασης, όπως την περιγράψαμε στην προηγούμενη
ενότητα, δεν επιτρέπει σε πολλές περιπτώσεις τη διατύπωση προδιαγραφών,
οι οποίες θα υλοποιηθούν σε ένα επόμενο βήμα της κατασκευής, όπως
συνηθίζεται στις επιστήμες των μηχανικών. Αντίθετα, η κατασκευή της
διάδρασης, συνήθως, βασίζεται σε ένα λειτουργικό υπόδειγμα, το οποίο
παίζει τον ρόλο των ρευστών προδιαγραφών. [^7] [^8]

Σε αυτήν την ενότητα περιγράφουμε με περισσότερη λεπτομέρεια τη
διαδικασία, τις τεχνικές και τα εργαλεία για την κατασκευή υποδειγμάτων
διάδρασης με συσκευές χρήστη. Κάθε τεχνική παράγει ένα υπόδειγμα
διαφορετικής πιστότητας και όσο μεγαλύτερη είναι η απαιτούμενη
λειτουργικότητα του υποδείγματος, τόσο περισσότερο χρόνο θέλουμε για να
το φτιάξουμε, ή για να το αλλάξουμε. Επομένως, η επιλογή του αναγκαίου
βαθμού πιστότητας του υποδείγματος και ο καθορισμός της κατάλληλης
τεχνικής κατασκευής του είναι πολύ σημαντικές παράμετροι και
περιγράφονται σε αυτήν την ενότητα.

Η διαδικασία της κατασκευής της διάδρασης είναι ένας κύκλος επανάληψης
στον οποίο δύσκολα θα προσδιορίσουμε πού αρχίζει και πού τελειώνει.
Ειδικά για τα προϊόντα ευρείας χρήσης, είναι η ίδια η χρήση τους που
επαναπροσδιορίζει τη φύση τους σε έναν αέναο κύκλο. Κάποιος θα μπορούσε
να υποστηρίξει ότι όλα αυτά δεν είναι καθόλου νέα, και ότι όλες οι
παραδοσιακές βιομηχανίες (κτήρια, αυτοκίνητα) σταδιακά μεταλλάσσονται
για να εξυπηρετήσουν τους χρήστες τους. Αυτό είναι αλήθεια, αλλά οι
αλλαγές που συνήθως συμβαίνουν σε όλες τις παραπάνω βιομηχανίες είναι
τόσο σταδιακές χρονικά και τόσο προσθετικές δομικά, που και πάλι
αναδεικνύεται αυτή η ιδιαιτερότητα της κατασκευής της διάδρασης, σε
σχέση με τις πολύ συγγενείς του περιοχές.

Συνοπτικά, η κεντρική διαφορά κατασκευής της διάδρασης από άλλες
επιστήμες του μηχανικού είναι ότι τόσο η διαδικασία ανάπτυξης όσο και η
τελική κατασκευή αποτελούν στάδια ενός συνεχώς ανατροφοδοτούμενου
κύκλου. Για παράδειγμα, η δημοφιλής υπηρεσία Google Mail για πολλά
χρόνια είχε την ετικέτα βήτα, ενώ ήταν πλήρως λειτουργική. Βλέπουμε,
λοιπόν, ότι στην περίπτωση του λογισμικού, οι *επίσημες τελικές
εκδόσεις* είναι απλώς προφορικές ή γραπτές δηλώσεις και συμβάσεις του
κατασκευαστή. Σε αντίθεση με ένα σπίτι, το οποίο μετά την παράδοσή του
στον χρήστη δέχεται ελάχιστες μετατροπές, ακόμη κι έπειτα από πολλά
χρόνια.

<figure id="fig:office-schematic">

<figcaption>Figure 7: Ίσως το πιο διάσημο πρωτότυπο χαμηλής πιστότητας
να είναι το σχεδιάγραμμα της γραφικής επιφάνειας εργασίας που έγινε σε
μια χαρτοπετσέτα από τους ερευνητές του Xerox PARC και χρησιμοποιούσε τη
μεταφορά του γραφείου για την απεικόνιση των διεπαφών.</figcaption>
</figure>

<figure id="fig:dynabook-spacewar">

<figcaption>Figure 8: Η βασική εφαρμογή που οδήγησε τον σχεδιασμό του
Dynabook ήταν το βιντεοπαιχνίδι Spacewar, το οποίο εκείνη την εποχή ήταν
σημείο αναφοράς για όλους τους ερευνητές που είχαν πρόσβαση σε έναν
κεντρικό υπολογιστή. Όπως ακριβώς οι ερευνητές υλοποιούσαν, έπαιζαν και
έκαναν μετατροπές στον πηγαίο κώδικα του Spacewar, έτσι και οι χρήστες
του Dynabook θα μπορούσαν να έχουν πρόσβαση σε ένα νέο μέσο επικοινωνίας
και έκφρασης.</figcaption>
</figure>

Τα αρχικά προσχέδια είναι και αυτά πολύ χρήσιμα,[^9] για την καλύτερη
κατανόηση της διάδρασης, και, κυρίως, για την επικοινωνία μεταξύ των
μελών της ομάδας ανάπτυξης. [^10] [^11] Τα αρχικά προσχέδια, συνήθως,
έχουν τη μορφή του αφηγηματικού σεναρίου[^12] και των ενδεικτικών
οθονών, αλλά υπάρχουν και άλλες επιλογές, όπως η ιστοριογραφία, το
βίντεο, οι διαδραστικές διαφάνειες και πολλά άλλα εξειδικευμένα εργαλεία
κατασκευής προσχεδίου για το υπόδειγμα. [^13] [^14]

Υπάρχουν διάφορες τεχνικές κατασκευής υποδείγματος ανάλογα με το στάδιο
ανάπτυξης και το είδος ενός νέου προϊόντος. Τα τμήματα έρευνας και
ανάπτυξης μιας εταιρείας εντοπίζουν νέες ανάγκες, κατασκευάζουν
υποδείγματα και κάνουν δοκιμές με χρήστες πριν καταλήξουν στο τελικό
προϊόν. Η κατασκευή υποδείγματος είναι μια διαδικασία που κάνουν όλες οι
εταιρείες, η οποία, όμως, διαφέρει ανάλογα με το είδος του προϊόντος και
την οργάνωση της εταιρείας. Για παράδειγμα, μια μεγάλη εταιρεία,
συνήθως, έχει σαφώς ορισμένες διαδικασίες κατασκευής υποδείγματος, οι
οποίες καθορίζουν τον αριθμό των προσπαθειών που γίνονται για κάθε
έκδοση του προϊόντος, καθώς και τις προδιαγραφές του. Αντίθετα, οι
μικρές καινοτόμες εταιρείες χρησιμοποιούν το ίδιο το υπόδειγμα ως
προδιαγραφή. Ακόμη, μπορεί να υπάρχουν διαφορές στα εργαλεία και τα
υλικά που χρησιμοποιούνται για την κατασκευή του υποδείγματος ανάλογα με
το είδος του προϊόντος. Για παράδειγμα, στην αυτοκινητοβιομηχανία
ξεκινούν με σχεδιαγράμματα, συνεχίζουν με μοντέλα τριών διαστάσεων στον
υπολογιστή και καταλήγουν στην κατασκευή απτών υποδειγμάτων. Στην
κατασκευή έξυπνων κινητών τηλεφώνων χρησιμοποιούνται όλες αυτές οι
τεχνικές, ανάλογα με το στάδιο ανάπτυξης του προϊόντος. Ειδικά στην
περίπτωση της κατασκευής λογισμικού διάδρασης, [^15] η διάκριση ανάμεσα
στο υπόδειγμα και στο τελικό προϊόν είναι πολλές φορές δυσδιάκριτη, αφού
πολλά από τα λειτουργικά υποδείγματα διανέμονται ως προϊόντα, ενώ τα
προϊόντα με τη σειρά τους αποτελούν υποδείγματα για την επόμενη έκδοση
του προϊόντος.

<figure id="fig:knowledge-navigator">

<figcaption>Figure 9: Στα τέλη της δεκαετίας του 1980 η Apple παρουσίασε
ένα βίντεο με μια μεγάλη επιτραπέζια συσκευή αφής, η οποία είχε τη
δυνατότητα πολυμέσων, υπερμέσων, καθώς και τηλεδιάσκεψης με βίντεο, τα
οποία, όμως, δεν ήταν τεχνολογικά εφικτά τότε.Αυτό δεν εμπόδισε τους
σχεδιαστές της διεπαφής να τα φανταστούν, αφού όλη η παρουσίαση ήταν ένα
ψηφιακά επεξεργασμένο βίντεο και όχι ένα πραγματικό
πρωτότυπο.</figcaption>
</figure>

<figure id="fig:starfire-video">

<figcaption>Figure 10: Στις αρχές της δεκαετίας του 1990 η Sun
παρουσίασε ένα βίντεο με μια μεγάλη επιτραπέζια συσκευή χειρονομίας, η
οποία βασίζεται στη συνεργασία μέσω τηλεδιάσκεψης με βίντεο, στην οποία
η πρωταγωνίστρια εργάζεται από το σπίτι της. Το βίντεο υπόδειγμα
χρησιμοποιεί την τεχνική της μπλε οθόνης για να εισάγει τις πρόσθετες
ροές βίντεο πάνω στο αρχικό σκηνοθετημένο βίντεο.</figcaption>
</figure>

Στόχος της σχεδίασης διαδραστικών συστημάτων είναι η μεγιστοποίηση της
ευχρηστίας τους. Υπάρχει μια σειρά κανόνων σχεδίασης που βασίζονται σε
προηγούμενη θεωρία ή/και εμπειρία και οι οποίοι μπορούν να μας βοηθήσουν
στον καθορισμό εύχρηστων διαδραστικών συστημάτων, συμπεριλαμβανομένων
αφηρημένων βασικών αρχών, οδηγιών και άλλων ζητημάτων σχεδίασης. Οι
σχεδιαστικές οδηγίες είναι συλλογές συμβουλών για τους σχεδιαστές
διεπαφών χρήστη, οι οποίες είναι απαραίτητες, προκειμένου να
εξασφαλιστεί ότι το τελικό προϊόν θα είναι φιλικό προς τον χρήστη.
Αρκετά βιβλία και τεχνικές αναφορές περιέχουν μεγάλους καταλόγους από
σχεδιαστικές οδηγίες. Αυτές διαιρούνται σε υποκατηγορίες με πιο
εξειδικευμένες οδηγίες σχεδίασης. Οι περισσότερες έρευνες και προτάσεις
που έχουν γίνει πάνω στις σχεδιαστικές οδηγίες αφορούν τα κλασικά
συστήματα επιτραπέζιων υπολογιστών που χρησιμοποιούνται σε ευρεία
κλίμακα. Όμως, η ραγδαία ανάπτυξη του κινητού υπολογισμού τα τελευταία
χρόνια, προκάλεσε μια έκρηξη στη ζήτηση αντίστοιχων συσκευών.

Η κατασκευή υποδειγμάτων για την κατασκευή της διάδρασης σε συσκευές
πέρα από τον επιτραπέζιο υπολογιστή είναι μια πρόκληση, η οποία είναι
περισσότερο πολύπλοκη από την κατασκευή υποδείγματος για άλλες
περιπτώσεις. Για παράδειγμα, η κατασκευή του υποδείγματος για μια
εφαρμογή που θα εκτελεστεί σε έναν επιτραπέζιο ΗΥ δεν απαιτεί τίποτα
περισσότερο από τον ίδιο τον επιτραπέζιο ΗΥ ανάπτυξης, γιατί και ο
τελικός προορισμός της εφαρμογής θα είναι σε ένα παρόμοιο υλικό και η
διάδραση με τον χρήστη θα γίνεται με τις ίδιες συσκευές εισόδου, δηλαδή,
το πληκτρολόγιο και το ποντίκι. Το ίδιο ισχύει και για την κατασκευή
ενός υποδείγματος για ένα νέο ποντίκι για τον επιτραπέζιο ΗΥ. Με
δεδομένη την εργονομία του χεριού και το πλαίσιο χρήσης του ποντικιού,
το οποίο είναι η μετακίνηση του δείκτη στην οθόνη και η επιλογή με ένα
κουμπί, ο σχεδιαστής έχει αρκετά σημεία αναφοράς στα οποία μπορεί να
βασιστεί.

Αντίθετα, η κατασκευή του υποδείγματος για μια συσκευή διάδρασης χρήστη
με κινητό ή διάχυτο ΗΥ είναι μια πρόκληση, γιατί απαιτεί τη συνεργασία
λογισμικού με την κατασκευή ειδικού υλικού διάδρασης με τον χρήστη.
Καθώς ο διάχυτος υπολογισμός θα φέρνει περισσότερες συσκευές χρήστη σε
περισσότερες πτυχές της ζωής μας, αυξάνεται η ανάγκη για κατασκευή (και
αξιολόγηση από τους χρήστες) υποδειγμάτων υψηλής πιστότητας, τα οποία
συνδυάζουν υλικό με λογισμικό. Για αυτόν τον σκοπό, οι κατασκευαστές της
διάδρασης έχουν αναπτύξει μια τεχνική που συνδυάζει ένα ειδικά φτιαγμένο
υλικό διάδρασης με τον χρήστη, με ένα λογισμικό που εκτελείται σε
επιτραπέζιο ή κινητό ΗΥ, για το οποίο οι προγραμματιστές μπορούν να
χρησιμοποιήσουν τα διαθέσιμα εργαλεία ανάπτυξης. Η τεχνική αυτή δεν
έρχεται να αντικαταστήσει τις τεχνικές κατασκευής υποδείγματος χαμηλής
πιστότητας που μελετήσαμε προηγουμένως, αλλά έρχεται να προστεθεί, ως
ένα ακόμη βήμα, στον επαναληπτικό κύκλο της κατασκευής της διάδρασης.

Ο σκοπός της κατασκευής υποδείγματος υψηλής πιστότητας είναι να το
αξιολογήσουμε με χρήστες σε εργαστηριακό περιβάλλον ή ακόμη και σε
μελέτη στο πεδίο. Τα υποδείγματα χαμηλής πιστότητας (π.χ. σενάριο,
σχεδιάγραμμα, ενδεικτικές οθόνες) είναι κατάλληλα περισσότερο για την
οπτικοποίηση και την επεξεργασία αρχικών ιδεών από τους σχεδιαστές και
τους συνεργάτες τους. Πράγματι, τα υποδείγματα χαμηλής πιστότητας είναι
χρήσιμα για τη γρήγορη και ανεπίσημη επικοινωνία μεταξύ των μελών μιας
ομάδας σχεδίασης και ανάπτυξης, αφού οι λέξεις δεν είναι σχεδόν ποτέ
αρκετές για να περιγράψουν το άρρητο φαινόμενο της διάδρασης. Όταν,
όμως, ο σκοπός είναι να κατανοήσουμε καλύτερα και, κυρίως, να
αξιολογήσουμε ένα υπόδειγμα διάδρασης με χρήστες, τότε θα πρέπει να
έχουμε μεγαλύτερη πιστότητα στη λειτουργία, ώστε να έχουν νόημα και οι
αντιδράσεις των χρηστών που θα καταγραφούν και θα αναλυθούν. Για αυτόν
τον σκοπό, γίνεται η κατασκευή του Buck, [^16] η οποία αποτελείται από
δύο βασικά τμήματα: 1) το λογισμικό που εκτελείται σε έναν επιτραπέζιο
ΗΥ και 2) το υλικό διάδρασης της συσκευής με τον χρήστη, το οποίο είναι
συνδεδεμένο ενσύρματα με τον επιτραπέζιο υπολογιστή, ώστε να μεταφέρει
σε αυτόν για επεξεργασία την είσοδο από τον χρήστη.

<figure id="fig:buck">

<figcaption>Figure 11: Στη φάση της μετάβασης από τα αρχικά προσχέδια σε
λειτουργικά πρωτότυπα υπάρχει πολύ μεγάλη ασάφεια αναφορικά με το
λογισμικό και το υλικό, ειδικά στις περιπτώσεις που έχουμε νέες
συσκευές, όπως ένα έξυπνο κινητό ή άλλες συσκευές διάχυτου υπολογισμού.
Το πρωτότυπο υψηλής πιστότητας τύπου Buck γεφυρώνει αυτήν την μετάβαση
με τη δημιουργική επαναχρησιμοποίηση υλικού και λογισμικού που ήδη
υπάρχει, ακόμη και αν αυτά δεν θα είναι ίδια στο τελικό προϊόν, αρκεί να
είναι αντιπροσωπευτικά της διάδρασης.</figcaption>
</figure>

<figure id="fig:kodak-hifi">

<figcaption>Figure 12: Το πρωτότυπο υψηλής πιστότητας για μια ψηφιακή
φωτογραφική μηχανή της Kodak.</figcaption>
</figure>

Η κατασκευή υποδείγματος υψηλής πιστότητας τύπου Buck έχει, επίσης,
χρησιμοποιηθεί και από άλλες εταιρείες για προϊόντα που συνδυάζουν το
υλικό με το λογισμικό. Για παράδειγμα, η Kodak το χρησιμοποίησε για να
φτιάξει το πρωτότυπο για ψηφιακές κάμερες. Σε αυτήν την περίπτωση, εκτός
από την κατασκευή του υλικού διάδρασης με τον χρήστη, είχαμε και την
ενσωμάτωση μιας μικρής οθόνης μέσα στο υλικό. Πάντως, το λογισμικό δεν
εκτελείται στην ίδια τη συσκευή, αλλά στον επιτραπέζιο ΗΥ, με τον οποίο
επικοινωνεί μέσω ενός καλωδίου και μιας διεπαφής που φροντίζει για τη
μετατροπή των ενεργειών στη συσκευή του χρήστη σε μορφή κατανοητή από το
λογισμικό του επιτραπέζιου ΗΥ. Και στις δύο περιπτώσεις έχουμε ένα
υπόδειγμα διάδρασης που λίγο μοιάζει με το τελικό προϊόν, όμως
εξυπηρετεί τον σκοπό της αξιολόγησης βασικών λειτουργιών από τους
χρήστες. Τέλος, αξίζει να παρατηρήσουμε ότι, ακόμη και στην κατηγορία
των υποδειγμάτων υψηλής πιστότητας, υπάρχει μια επιμέρους κλίμακα
πιστότητας με κάποια υποδείγματα να είναι περισσότερο κοντά στο τελικό
προϊόν από κάποια άλλα. [^17] [^18]

Ο βασικός στόχος της κατασκευής της διάδρασης είναι να αναπτύξει
συστήματα και συσκευές που να ανταποκρίνονται στις ανάγκες των χρηστών
κατά τη διαδικασία επίτευξης των στόχων τους σε ένα δεδομένο πλαίσιο
χρήσης. Για αυτόν τον σκοπό, οι σχεδιαστές, συνήθως, εξετάζουν
παράγοντες όπως η ευχρηστία και η μέτρησή της.

## Επαναληπτική αξιολόγηση με χρήστες

Σε αυτό το μέρος θα εξετάσουμε το κρισιμότερο χαρακτηριστικό ενός
διαδραστικού συστήματος, τη χρήση του από την πλευρά του ανθρώπου. Η
κατασκευή της διάδρασης αφορά τη δημιουργία επεμβάσεων σε συχνά
πολύπλοκες καταστάσεις, όπου εμπλέκονται τόσο άνθρωποι όσο και
ετερόκλητες τεχνολογίες, συμπεριλαμβανομένου του λογισμικού για
επιτραπέζιο ΗΥ, του Web, των κινητών, και των διάχυτων συσκευών. Η
πολυπλοκότητα, συνήθως, σημαίνει ότι κάτι μπορεί να μη γίνει σωστά στην
πρώτη προσπάθεια, αφού η εισαγωγή μιας νέας διάδρασης θα δημιουργήσει
αλλαγές σε ένα ευρύτερο τεχνολογικό και κοινωνικό σύστημα. Συνεπώς,
χρειαζόμαστε επαναληπτικές διαδικασίες και υποδείγματα για δοκιμή και
αξιολόγηση. Η θεωρία (π.χ. οι δυνατότητες του ανθρώπου και οι ιδιότητες
των συσκευών) και τα μοντέλα από τη βιβλιογραφία (π.χ. κανόνες και
μορφότυπα σχεδίασης) μπορούν να βοηθήσουν, παρέχοντας ένα καλό σημείο
εκκίνησης, αλλά η σχεδίαση δεν θα είναι ολοκληρωμένη αν δεν γίνει και
αξιολόγηση, η οποία είναι το αντικείμενο αυτής της ενότητας.

<figure id="fig:nls-floor">

<figcaption>Figure 13: Μετά την εφεύρεση του λογισμικού και του υλικού
διάδρασης, η ομάδα του NLS ασχολήθηκε με την οργάνωση της εργονομίας και
του χώρου εργασίας, έτσι ώστε να διευκολύνεται η επαύξηση της συλλογικής
νοημοσύνης. Για αυτόν τον σκοπό δοκίμασαν διάφορα είδη θέσης εργασίας,
όπως το κάθισμα στο πάτωμα, καθώς και ανοιχτούς χώρους εργασίας, όπου οι
άνθρωποι συνεργάζονται μεταξύ τους και μέσω της επαύξησης των
υπολογιστών.</figcaption>
</figure>

<figure id="fig:nls-desk">

<figcaption>Figure 14: Η πολύωρη παραμονή σε έναν σταθμό εργασίας έχει
αρνητικές επιπτώσεις στον άνθρωπο, οι οποίες μπορούν να αμβλυνθούν με
έναν πιο εργονομικό σχεδιασμό των συσκευών αλλά και του λογισμικού. Το
σύστημα NLS βασίζεται σε ένα ειδικά ολοκληρωμένο με τον σταθμό εργασίας
κάθισμα, καθώς και σε μία αποδοτική διάδραση για τον εκπαιδευμένο
χρήστη, οπότε όλες αυτές οι παράμετροι θα πρέπει να αξιολογηθούν
συνδυαστικά μαζί με την κατασκευή του λογισμικού διάδρασης.</figcaption>
</figure>

Το τμήμα αυτό είναι ένα από τα σημαντικότερα από πρακτικής άποψης, καθώς
δίνει συγκεκριμένες κατευθύνσεις για το πώς τελικά αξιολογείται
συστηματικά ένα προϊόν κατασκευής της διάδρασης που απευθύνεται σε
ανθρώπους. Το πρώτο και σημαντικότερο βήμα στην αξιολόγηση με χρήστες,
με την προϋπόθεση ότι έχουμε ήδη ένα λειτουργικό υπόδειγμα υψηλής
πιστότητας, είναι η πιλοτική δοκιμή. Επίσης, οι κανόνες σχεδίασης
μπορούν να χρησιμοποιηθούν από ειδικούς, εκτός από τη δημιουργία
υποδείγματος, στην αξιολόγηση ενός συστήματος διάδρασης και στη βελτίωσή
του. Ακόμη, υπάρχουν οι πειραματικές και οι εργαστηριακές μεθοδολογίες
αξιολόγησης διαδραστικών εφαρμογών. Ιδιαίτερο ενδιαφέρον παρουσιάζουν οι
μέθοδοι αξιολόγησης στο πεδίο, καθώς χρησιμοποιούνται ευρύτατα από
ερευνητές και επαγγελματίες του χώρου. Τέλος, σε κάθε περίπτωση
αξιολόγησης, το πιο σημαντικό είναι να συλλέγουμε δεδομένα διαφορετικού
είδους (π.χ. φυσιομετρικά, συμπεριφοράς, απόψεις), καθώς και να γίνονται
επαναληπτικές πιλοτικές αξιολογήσεις με λίγους χρήστες, πριν
προχωρήσουμε στην τελική αξιολόγηση με περισσότερους χρήστες. [^19]
[^20].

Η αξιολόγηση της διάδρασης με μια μικρή ομάδα χρηστών είναι η πιο
δημοφιλής τεχνική αξιολόγησης. Κατά τη φάση της ανάπτυξης, ακόμη και
πέντε χρήστες είναι αρκετοί για να γίνει μια αξιολόγηση της διάδρασης.
Ειδικά στα πρώτα στάδια της ανάπτυξης, όταν η ομάδα κατασκευής προσπαθεί
να κατανοήσει τις ανάγκες των χρηστών και τους τρόπους που μια νέα
διάδραση επηρεάζει τις δραστηριότητές τους, η σημασία της αξιολόγησης
βρίσκεται περισσότερο στις ποιοτικές διαστάσεις της, παρά στις
ποσοτικές. Σε αυτές τις περιπτώσεις, ο μικρός αριθμός χρηστών
συνοδεύεται και από περισσότερα ερωτήματα που έχουμε και θέλουμε να
εξερευνήσουμε με τη συμμετοχή τους. Έτσι, η συλλογή των δεδομένων
βασίζεται περισσότερο στην παρατήρηση και τις ημιδομημένες συνεντεύξεις
με τους χρήστες.

Όταν βρισκόμαστε στα τελικά στάδια της ανάπτυξης ή όταν κάνουμε μόνο
μικρές μετατροπές σε ένα σύστημα διάδρασης που υπάρχει ήδη, τότε είναι
περισσότερο σκόπιμο να χρησιμοποιήσουμε ένα εργαστηριακό πείραμα ή ακόμη
και μια μελέτη στο πεδίο με περισσότερους χρήστες. Σε αυτές τις
περιπτώσεις, εκτός από περισσότερους χρήστες (τουλάχιστον είκοσι), θα
έχουμε και περισσότερο συγκεκριμένα ζητήματα και εναλλακτικές σχεδιάσεις
για τις οποίες θα θέλουμε να εντοπίσουμε με μεγάλη ακρίβεια τις
διαφορές. Αντίστοιχα, για τη συλλογή δεδομένων στην αξιολόγηση με μεγάλο
αριθμό χρηστών ή με μεγάλο αριθμό διαδράσεων, είναι σκόπιμο να έχουμε
περισσότερα είδη δεδομένων. Εκτός από τη βασική παρατήρηση των χρηστών
που εκτελούν διεργασίες με ένα σύστημα διάδρασης μπορούμε να συλλέξουμε
δεδομένα αυτόματα, καταγράφοντας τις λεπτομέρειες των διαδράσεων ή των
βιομετρικών στοιχείων (π.χ. παρακολούθηση της ίριδας του ματιού,
καταγραφή του σφυγμού) σε αρχεία στον υπολογιστή, καθώς και να έχουμε
δομημένα ερωτηματολόγια. [^21] [^22].

<figure id="fig:usability-observation">

<figcaption>Figure 15: Η παρατήρηση της δραστηριότητας του χρήστη κατά
τη διάδραση με τον υπολογιστή είναι η πιο δημοφιλής και η πιο απλή
τεχνική αξιολόγησης μιας νέας εφαρμογής ή συσκευής. Για μια νέα συσκευή
εισόδου ο χρήστης εκτελεί τυπικές διεργασίες σε διαθέσιμο λογισμικό ή
ακόμη καλύτερα σε ειδικό λογισμικό, το οποίο καταγράφει με λεπτομέρεια
τις συμπεριφορές.</figcaption>
</figure>

<figure id="fig:mouse-test-software">

<figcaption>Figure 16: Οι σχεδιαστές νέων συσκευών διάδρασης αναπτύσσουν
ειδικό λογισμικό προσομοίωσης των βασικών διεργασιών που θέλουν να
επιτελεί η νέα συσκευή και το χρησιμοποιούν για να αξιολογήσουν με τη
συμμετοχή των χρηστών εναλλακτικές λύσεις. Για το ποντίκι, οι δοκιμές με
χρήστες αξιολογούν την επιτυχία και τον χρόνο εντοπισμού στόχων και
μετακίνησης αντικειμένων και συγκρίνουν διαφορετικές σχεδιάσεις του
υλικού και διαφορετικές ρυθμίσεις του λογισμικού.</figcaption>
</figure>

Υπάρχουν κάποιες περιπτώσεις στην αξιολόγηση της διάδρασης, όπου ο
αριθμός των χρηστών δεν είναι η σημαντικότερη παράμετρος. Για
παράδειγμα, στην αρχική αξιολόγηση της συσκευής εισόδου ποντίκι οι
ερευνητές είχαν μόνο πέντε χρήστες και, παρά τον μικρό (σχετικά) αριθμό
τους, κατέληξαν σε ισχυρά συμπεράσματα αναφορικά με τη συγκριτική
απόδοση των συσκευών εισόδου, τα οποία δεν έχουν αλλάξει πολλές
δεκαετίες μετά. Αντί για τον αριθμό των χρηστών, αυτό που έχει σημασία
είναι ο αριθμός των διαδράσεων που θα αναλύσουμε για να καταλήξουμε σε
συμπεράσματα. Στην περίπτωση της αξιολόγησης της συσκευής εισόδου
ποντίκι, οι ερευνητές έκαναν πολλές προκαταρκτικές δοκιμές με τους
χρήστες μέχρι να διαπιστώσουν ότι η απόδοση τους δεν αλλάζει, και τότε
μόνο έκαναν συλλογή ακόμη περισσότερων διαδράσεων, αρκετών για να
οδηγηθούν σε ασφαλή συμπεράσματα. Το συμπέρασμα είναι ότι, για τον
καθορισμό του αριθμού των χρηστών, θα πρέπει πρώτα να κάνουμε έναν
διαχωρισμό για το αν μας ενδιαφέρει η άποψή τους ή μόνο η απόδοσή τους.

Σε αυτήν την ενότητα μελετήσαμε τις μεθόδους της σχεδίασης της διάδρασης
ανθρώπου και υπολογιστή, οι οποίες από μόνες τους δεν μπορούν να
εγγυηθούν την ποιότητα του αποτελέσματος. Ένα σημαντικό συμπέρασμα που
προκύπτει από τα πολλά ιστορικά παραδείγματα είναι ότι μόνο εκ του
αποτελέσματος γίνεται κατανοητό γιατί κάποιες σχεδιάσεις είναι καλύτερες
από άλλες. Ταυτόχρονα, παραμένει πάντα δύσκολο να προβλέψουμε και να
σχεδιάσουμε με σιγουριά εκείνες τις μελλοντικές διαδράσεις ανθρώπων και
υπολογιστών που είναι περισσότερο αποτελεσματικές. Αν και ο στόχος θα
είναι πάντα φευγαλέος, υπάρχουν θεωρίες, τεχνικές, μοτίβα, τεχνολογίες
και μέθοδοι που αργά ή γρήγορα μας δίνουν σταδιακά καλύτερες λύσεις. Σε
κάθε περίπτωση, είναι σκόπιμο να ξέρουμε τι έχουν δοκιμάσει οι
σχεδιαστές της διάδρασης στο παρελθόν και γιατί (α)πέτυχε.

[^1]: fig. 1

[^2]: fig. 2

[^3]: @papanek1972design, @thackara2006bubble

[^4]: @norman2013design

[^5]: fig. 3

[^6]: fig. 4

[^7]: fig. 5

[^8]: fig. 6

[^9]: @buxton2010sketching

[^10]: fig. 7

[^11]: fig. 8

[^12]: @carroll2000making

[^13]: fig. 9

[^14]: fig. 10

[^15]: @winograd1996bringing, @moggridge2007designing

[^16]: @pering2002interaction

[^17]: fig. 11

[^18]: fig. 12

[^19]: fig. 13

[^20]: fig. 14

[^21]: fig. 15

[^22]: fig. 16
