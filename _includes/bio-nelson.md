O Ted Nelson αναφέρεται συχνά ως ένας από τους θεωρητικούς του
παγκόσμιου ιστού, αλλά αυτό είναι μόνο εν μέρει σωστό. Πράγματι
ασχολήθηκε με τα ψηφιακά έγγραφα και, κυρίως, με τη φύση των
υπερσυνδέσμων ανάμεσα τους, έτσι ώστε να είναι πάντα σαφές το νόημα ενός
κειμένου που είναι παράθεση από άλλο κείμενο. [^1] Για αυτόν τον σκοπό η
σχεδίαση του επιβάλλει την ύπαρξη αμφίδρομων υπερσυνδέσμων, οι οποίοι
εμπλουτίζουν και το νόημα της αρχικής πηγής, σε αντίθεση με τον σύγχρονο
παγκόσμιο ιστό που βασίζεται σε μονόδρομους υπερσυνδέσμους.

Οι μονόδρομοι υπερσύνδεσμοι είναι σίγουρα πολύ απλοί στην υλοποίηση,
αλλά τελικά έχουν ένα πολύ μεγάλο κόστος μακροπρόθεσμα, το οποίο δεν
είναι μόνο οικονομικό. Το οικονομικό κόστος αφορά την ανάγκη να
δημιουργηθούν εμπορικές υπηρεσίες οι οποίες θα παρέχουν την
λειτουργικότητα των αμφίδρομων συνδέσμων όπως είναι οι Google και
Faceobok, για τις περιπτώσεις των ψηφιακών εγγράφων και κοινωνικών
δικτύων αντίστοιχα. Η συγκέντρωση της οικονομικής ισχύος σε μοναδικούς
πυλώνες ενισχύει την οικονομική ανισότητα και ταυτόχρονα μειώνει την
πολυφωνία και τελικά απειλεί τη δημοκρατία, ειδικά σε μια κοινωνία που
λειτουργεί πάνω σε ατελή ψηφιακά μέσα.

Όπως και ο καλός του φίλος ο Douglas Engelbart, ο οποίος έμεινε γνωστός
περισσότερο για το ποντίκι, έτσι ακριβώς και ο Ted Nelson είναι γνωστός
ως ο δημιουργός του πλήκτρου της επιστροφής από ένα ψηφιακό έγγραφο στο
προηγούμενο, το οποίο, όμως, δεν είναι παρά μια μικρή τεχνολογική
συνεισφορά σε ένα πολύ ευρύτερο όραμα. [^2] Το όραμά του βασίζεται στη
θεώρηση των ψηφιακών εγγράφων ως ένα νέο μέσο και όχι ως μια προσομοίωση
των φυσικών εγγράφων που τυπώνονται σε χαρτί. Σε αυτό το όραμα ο
υπολογιστής δεν είναι απλά ένα εργαλείο, αλλά ένα νέο μέσο, το οποίο
διατηρεί το ιστορικό για κάθε έγγραφο που είναι μοναδικό, έτσι ώστε να
μην υπάρχει η ανάγκη για αντιγραφή και επικόλληση, αλλά μόνο για
δημιουργία υπερσυνδέσμων που αυξάνουν το νόημα αλλά και την αξία κάθε
εγγράφου, είτε αυτό είναι κείμενο, είτε πολυμεσικό υλικό.

<figure id="fig:nelson-profile">
{% include figure image_path="/images/nelson-profile.jpg" caption=""
alt="Ted Nelson" %}
<figcaption>
Το έργο του Ted Nelson αντανακλά την κατασκευή της διάδρασης, όπου
υπάρχουν πολλές εναλλακτικές ιδέες για την οργάνωση και την οπτικοποίηση
της πληροφορίας και τελικά επικρατούν κάποιες που ήταν ευκολότερο να
υλοποιηθούν και να διαδοθούν γρήγορα ώστε να γίνουν οικείες. Ταυτόχρονα,
η σύνθεση γνώσεων και δεξιοτήτων του Ted Nelson δείχνει τη δυσκολία του
αντικειμένου, όπου απαιτούνται τόσο ανθρωπιστικές όσο και τεχνολογικές
ιδιότητες.
</figcaption>
</figure>
<figure id="fig:xanadu-viewer3d">
{% include figure image_path="/images/xanadu-viewer3d.png" caption=""
alt="Xanadu μεγέθυνσης σε τρεις διαστάσεις" %}
<figcaption>
Σε μια από τις πολλές προσπάθειες υλοποίησης μιας διεπαφής για το Xanadu
δοκιμάστηκαν τα γραφικά τριών διαστάσεων και η πλοήγηση με διεπαφή
μεγέθυνσης. Για αυτήν την περίπτωση, το κείμενο ήταν η Παλαιά Διαθήκη, η
οποία συνοδεύεται από πολλές εναλλακτικές σημειώσεις και ερμηνείες, έτσι
ώστε ο αναγνώστης να μπορεί να τις μελετήσει συγκριτικά.
</figcaption>
</figure>

Το έργο του Ted Nelson θέτει θεμελιώδη ερωτήματα στην τεχνολογία
λογισμικού και στα διαδραστικά συστήματα, [^3] γιατί είναι από τους
λίγους που συμμετείχε στις συζητήσεις δημιουργίας των πρώτων προσωπικών
υπολογιστών και είχε άποψη ορμώμενος από τις ανθρωπιστικές επιστήμες και
τα ανθρωπιστικά ιδεώδη. Αν και ο ίδιος δεν κατάφερε να υλοποιήσει σε
μεγάλη κλίμακα το όραμα του, οι ιδέες του για τη φύση των υπολογιστών ως
μέσων επικοινωνίας και έκφρασης αποτελούν προδιαγραφές για μελλοντικά
διαδραστικά συστήματα,[^4] τα οποία δεν θα είναι απλά μια προσομοίωση
της πραγματικότητας.

[^1]: fig. **¿fig:nelson-profile?**

[^2]: @nelson1974computer

[^3]: @nelson2010possiplex

[^4]: fig. **¿fig:xanadu-viewer3d?**
