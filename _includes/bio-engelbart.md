O Douglas Engelbart έγινε διάσημος για τη συσκευή εισόδου ποντίκι, [^1]
αλλά αυτό θεωρείται μόνο μια μικρή παράπλευρη εφεύρεση σε σχέση με το
σύνολο της συνεισφοράς του στην περιοχή της κατασκευής της διάδρασης. Το
όραμα του περιγράφεται αναλυτικά στην πρόταση χρηματοδότησης του έργου
του, το οποίο οδήγησε σε μια διαδραστική παρουσίαση, η οποία έμεινε
γνωστή ως η μητέρα όλων των παρουσιάσεων. Εκτός από το ποντίκι, εκείνη η
παρουσίαση περιελάμβανε τεχνολογίες υπερκειμένου και τηλεδιάσκεψης.

<figure id="fig:engelbart-profile">

<figcaption>Figure 1: Το έργο του Douglas Engelbart θεμελίωσε τη
συνεργατική και διαδραστική χρήση των πληροφοριακών συστήματων, αλλά το
όραμα για την επαύξηση της ανθρώπινης νοημοσύνης με πολύπλοκα συστήματα
διάδρασης αντικαταστάθηκε από τη βολικότητα της καθημερινής
ευχρηστίας.</figcaption>
</figure>

<figure id="fig:nls-group">

<figcaption>Figure 2: Το σύστημα NLS περιέχει μια σειρά από διαχρονικές
τεχνολογίες, όπως το υπερκείμενο, τη διάδραση με το ποντίκι και την
τηλεδιάσκεψη, οι οποίες δεν υλοποιήθηκαν απλά ως μια τεχνολογική
παρουσίαση, αλλά γιατί ο συνδυασμός τους εξυπηρετεί τον μεγαλύτερο στόχο
της συνεργασίας των ανθρώπων ώστε να κατανοήσουν πολύπλοκα
προβλήματα.</figcaption>
</figure>

Η βασική συνεισφορά του, όμως, δεν ήταν τόσο στις σχετικά πρωτοποριακές
τεχνολογίες που παρουσίασε συγκεντρωτικά το 1968 και αμέσως μετά έδωσε
στην ερευνητική κοινότητα, αλλά στο όραμα του για την επαύξηση της
ανθρώπινης νοημοσύνης. Τη δεκαετία του 1960, όπως και σε άλλες δεκαετίες
αργότερα, το κυρίαρχο θέμα δραστηριότητας στην τεχνολογία ήταν αυτό της
τεχνητής νοημοσύνης, όπου ο ανθρώπινος παράγοντας απουσιάζει και οι
εργασίες γίνονται αυτόματα από μια φαινομενικά έξυπνη μηχανή, η οποία
έχει προγραμματιστεί ή εκπαιδευτεί ώστε να κάνει τις ενέργειες των
ανθρώπων.

Αντίθετα με το όραμα της τεχνητής νοημοσύνης, το οποίο βάζει σε δεύτερο
ρόλο τον άνθρωπο, το όραμα της επαυξημένης νοημοσύνης έχει ως
πρωταγωνιστή τον άνθρωπο, ο οποίος, σε συνεργασία με άλλους [^2] οδηγεί
συνειδητά τη μηχανή σε μια καλύτερη κατανόηση πολύπλοκων φαινομένων,
καθώς και σε καλύτερες συλλογικές αποφάσεις. Δεν είναι τυχαίο ότι αυτό
το έργο δημιουργήθηκε τη δεκαετία του 1960 στις δυτικές ακτές των ΗΠΑ,
όπου υπήρχαν πολιτικές και πολιτισμικές ζυμώσεις για έναν καλύτερο και
διαφορετικό κόσμο.

Για τον σκοπό αυτό, οι χρήστες του συστήματος μέσα από μια εκπαίδευση
γνώσεων και δεξιοτήτων μπορούσαν να έχουν εναλλακτικές απόψεις πάνω στα
δεδομένα τους. Για παράδειγμα, εκτός από το ποντίκι, υπήρχε και μια
συσκευή ακόρντων, η οποία άλλαζε την τροπικότητα της διεπαφής στην
οθόνη. Αν και στην πορεία η ουσία του έργου του χάθηκε για τους πολλούς,
επηρέασε άλλους σημαντικούς ερευνητές όπως ο Alan Kay και ο Ted Nelson,
οι οποίοι συνέχισαν το έργο του στις περιοχές της δεξιοτεχνικής
διάδρασης και του υπερκειμένου, χωρίς όμως ούτε αυτοί να έχουν κάποιο
σημαντικό εμπορικό αποτύπωμα μέχρι σήμερα.

[^1]: fig. 1

[^2]: fig. 2
